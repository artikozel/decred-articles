# Decred - kandydat alternatywny
aut. [Ammar Naseer](https://medium.com/@Ammarooni?source=post_page-----a3547a014745----------------------)

### Spis treści:

Kryptowaluty — cyfrowy, wolnorynkowy pieniądz na wczesnym etapie rozwoju

W kwestii Bitcoina pozostaje kilka pytań bez odpowiedzi. Decred oferuje ciekawe alternatywy

Decred zakłada fundusz wojenny bez udziału zewnętrznych inwestorów

Wyjście, głos i różne ścieżki do solidnego pieniądza

Premia finansowa za bezpieczeństwo i spokój ducha

Wnioski


### Kryptowaluty — cyfrowy, wolnorynkowy pieniądz na wczesnym etapie rozwoju

W miarę tego, jak spędzamy coraz więcej czasu w sieci, nasze wirtualne światy nie zawsze będą ograniczane przez granice w życiu offline. Tak, jak obecna sieć pozwala nam wymieniać informacje między sobą, tak blockchain umożliwi wymianę wartości między uczestnikami sieci w trybie peer-to-peer. Implementacje blockchaina zaprojektowane z elementami ekonomicznymi i założeniami z dziedziny teorii gier — czyli tzw. kryptowaluty — oferują przełomowe rozwiązania w wirtualnym przechowywaniu i przekazywaniu pieniędzy.

Podobnie jak fizycy teoretyzowali na temat bozonu Higgsa, ekonomiści od kilkudziesięciu lat badają koncepcję pieniądza wolnorynkowego. Laureaci Nagrody Nobla, tacy jak Friedrich Hayek, teoretyzowali możliwości, w ramach których pieniądze emitowane prywatnie mogłyby konkurować ze sobą z pieniędzmi emitowanymi publicznie. W takim świecie ludzie mogliby wybierać spośród różnych rodzajów pieniądza w oparciu o zróżnicowane propozycje wartości, a nie jego pochodzenie geograficzne.

Wynalezienie Bitcoina w 2008 roku stworzyło cyfrową formę apolitycznego pieniądza, który jest odporny na inflację, agnostyczny w stosunku do granic lądowych i nie wymaga polegania na osobach czy stronach trzecich w celu przetransportowania go w dowolne miejsce na świecie. Cechy takie jak jego ekonomiczna rzadkość i odporność na  politykę narodową dają Bitcoinowi charakterystyczny potencjał nowej formy cyfrowego złota.

Podczas gdy kryptowaluty znajdują się obecnie w początkowej fazie rozwoju, mają one niezwykły potencjał w zakresie przyrostu wartości wraz ze wzrostem zastosowania technologii blockchain na przestrzeni nadchodzących dekadach. W związku z tym ich zalety należy oceniać na podstawie ich rozszerzalności, odporności i zrozumienia tego, w jaki sposób pozwalają nam one koordynować i uchwycić wartość.

Ten artykuł podkreśla sposóby, na które Decred cechuje się odpornością społeczną, finansową i techniczną, które są składnikami długotrwałej żywotności i trwałości.

### W kwestii Bitcoina pozostaje kilka pytań bez odpowiedzi.

Bitcoin jest zdecydowanie najbardziej znaną i najbezpieczniejszą kryptowalutą na świecie. Wykazał on ponad dekadę odporności, wart jest już dziś od 150 do 200 miliardów dolarów i pokazuje, że pewnego dnia może być wart nawet i biliony.

Choć Bitcoin ma niezrównane atuty techniczne, wysoką rozpoznawalność marki i przewagę pierwszeństwa, jego design budzi kilka pytań, które pozostają bez odpowiedzi, a które mogą stwarzać długoterminowe ryzyko i wymagają przebadania krytycznym okiem.

Trwałość na następne 100 lat

Produkty z półki oprogramowania bez wsparcia inżynieryjnego po prostu umierają. Kryptowaluty są unikalne w tym sensie, że ubiegają się o status aktywów ekonomicznych, ale są również produktami software'owymi. Trwałość jest ekonomiczną cechą pieniędzy, a jeśli programowalny pieniądz musi przetrwać setki lat, potrzebują mechanizmu trwałego wsparcia finansowego. Podczas gdy Bitcoin funkcjonalnie automatyzuje wiele funkcji banków centralnych, jego konstrukcja opiera się na skoncentrowanej grupie inwestorów i darczyńców w zakresie sponsoringu finansowego. Podczas gdy firmy prywatne, takie jak Blockstream, finansują dziś Bitcoina, nie wiadomo, jak długo strony te będą chciały kontynuować ów sponsoring. Nawet przy najszlachetniejszych intencjach bytów obecnie finansujących projekt, prywatni inwestorzy zawsze muszą mieć zapewnioną strategię wyjścia, a Bitcoin musi przygotować się na ryzyko wystąpienia zdarzenia, w którym interesy obecnych inwestorów staną w sprzeczności z interesami przyszłych posiadaczy. Zależność od zewnętrznych fundatorów, brak przejrzystości zarządzania i podatność na podziały sieci to nierozwiązane obszary w kwestii tego, jak zaprojektowany został Bitcoin.

Według teorii wolnorynkowego pieniądza Hayek'a, różne środki pieniężne mogą konkurować równolegle, oferując różne propozycje wartości. Jeśli Bitcoin może stać się cenny po 5000 latach dominacji złota ze względu na swoją unikalną charakterystykę, tak i inne kryptowaluty również będą cenne, jeśli będą w stanie wystarczająco odróżnić się i konkurować z nim na płaszczyznach, do których design Bitcoina się nie odnosi.

A co jeśli istniałaby alternatywa dla zachowania właściwości Bitcoina w zakresie solidności pieniądza i jednoczesnego rozwiązania problemu braku stabilnego finansowania, przejrzystości w zarządzaniu i ryzyka wycieku efektu sieci? Niniejszy artykuł badawczy dotyczy Decred, hiperbezpiecznej kryptowaluty która zachowuje najlepsze właściwości Bitcoina, ale zoptymalizowana jest pod kątem jego słabości z unikalnych pozycji siły.

### Decred zakłada fundusz wojenny bez zewnętrznych inwestorów

W przeciwieństwie do Bitcoina, który wymaga inwestorów i darczyńców, Decred posiada samowystarczalny mechanizm finansowania swojego ekosystemu. Zamysł Bitcoina sprawia, że wartość wszystkich nowo wydobytych BTC trafia do górników, podczas gdy w projekcie Decred 10% wartości każdego nowo wydobytego DCR trafia do Skarbca, który działa jak fundusz inwestycyjny wspierający ekosystem Decred.

Skarbiec wzbogaca się co 5 minut wraz z wydobyciem nowych DCR. Jest on wyceniany na od 10 do 20 milionów dolarów na podstawie wycen rynkowych z 2019 roku i zaprojektowany jest tak, aby jego wartość znacznie rosła w dłuższej perspektywie czasowej. Znany jest plan podaży Decred, który umożliwia modelowanie napływu środków do Skarbca w dłuższym rozrachunku. Przyszłość tego funduszu może być analizowana pod kątem jego znanych zmiennych:

* Wpływy (ilość tokenów/kredytów w Skarbcu pomnożona przez ich wartość)
* Odpływy (wydatki operacyjne, które wymagają regularnego pobierania środków, celem utrzymania projektu)
* Wartość Skarbca = (tokeny/kredyty przetrzymywane w Skarbcu x ich wartość) - wydatki operacyjne

> Ile pieniędzy miałby Bitcoin, gdyby był oparty na designie Decred i posiadał jego Skarbiec? Aż 18 miliardów dolarów.

Do tej pory wydobyto prawie 18 milionów bitcoinów. Gdyby Bitcoin posiadał swój własny Skarbiec, to przy ostatnich cenach 10 tys. dolarów i przy podobnym do Decred sposobie alokacji 10% wpływów do Skarbca projektu, mogłoby to było zaskutkować napływem gotówki w wysokości blisko 18 miliardów dolarów. Należy pamiętać, że rzeczywista suma byłaby nieco niższa, ponieważ koszty operacyjne związane z opracowaniem protokołu wiązałyby się z koniecznością ściągania z niego środków.

Chociaż zmiana w celu dodania do Bitcoina samofinansującego mechanizmu jest niemożliwa, to możemy zastosować ten model do projektu Decred w celu przeprowadzenia analizy wrażliwości środków w Skarbcu. Użyjemy do tego hipotetycznych wycen z 2025 r. z następującymi danymi wejściowymi i założeniami:

1. Wykorzystamy znany nam harmonogram podaży Decred, aby zilustrować wpływy do Skarbca do 2025 roku. Wykorzystując projekt 10%-alokacji, do Skarbca trafi w tym czasie 1,74 mln DCR.

2. Ponieważ nie da się przewidzieć wartości tokenów DCR za pięć lat, przyjmujemy stanowisko, że jeśli kryptowaluty w ciągu najbliższego półrocza nie okażą się tylko przejściową modą, to w 2025 roku będą bardziej wartościowe niż w 2019 roku. Dla naszego modelu wykorzystamy 3 punkty czułości: niższą z cen Decred w 2019 r., cenę Decred z września 2019 r., oraz wrześniową cenę Bitcoina z tego samego roku. Checkmate wykonał kilka świetnych analiz, które pokazują równoległość ruchów *stock-to-flow* między tymi projektami, i to, jak Decred odzwierciedla, a nawet poprawia wczesne wyniki rynkowe Bitcoina.

3. Aby Decred mógł kontynuować finansowanie rozwoju swojego ekosystemu, dostępne środki pieniężne muszą pokrywać wydatki operacyjne. Decred dawno zdołał już uruchomić w pełni działający blockchain, pobierając od 20 do 25% wpływów do Skarbca w pierwszych 3 latach swojego istnienia. Aby ułatwić analizę, przyjmijmy wykorzystywanie dostępnych wpływów na poziomie 30%.

4. Model ten zakłada liniowy wzrost kosztów operacyjnych oraz salda Skarbca. W rzeczywistości Skarbiec jest denominowany w DCR, a jego wartość będzie się mnożyć zgodnie z aprecjacją wartości DCR, natomiast wydatki będą ponoszone w USD. Zostanie to skompensowane przez okresy wahań rynkowych, w których wartość DCR spada, a wydatki nadal są ponoszone.

#### Kluczowe obserwacje:

* Skarbiec Decred ma potencjał, aby stworzyć pulę wartą miliardy dolarów, a jego konstrukcja tworzy mechanizm ciągłego przepływu środków pieniężnych.
* Decred jako całość wyceniany jest dziś poniżej przyszłego potencjału gotówkowego swojego Skarbca. Wycena w kategoriach jedynie gotówkowych reprezentuje obecną nieefektywność rynku.

Jeśli wpływy pieniężne stanowią jedynie jedną część zarządzania finansami, to ich odpływ jest drugą. Decred przekazuje decyzję o regulowaniu tempa wydatków w ręce posiadaczy tokenów, podobnie jak firmy, które zawierzają prawo do podejmowania decyzji w ich sprawie swojemu zarządowi. Funkcja zarządzania dla posiadaczy tokenów DCR jest wyróżniającą projekt cechą, tuż obok jego wykorzystania jako środka przechowania wartości. W ten sposób Decred łączy cechy pieniądza z prawami akcjonariuszy.

### Wyjście, głos i różne ścieżki do solidnego pieniądza

Prawa do podejmowania decyzji mogą być wyraźne lub domyślne. Niezdefiniowanie procesów zarządzania społecznością nie oznacza, że władza nie jest gdzieś nadawana. Podczas gdy Bitcoin decentralizuje politykę pieniężną z dala od państw narodowych, brak jasności w jego procesach decyzyjnych może tworzyć nowe, ukryte struktury władzy. Podczas gdy Bitcoin jako analogia cyfrowego złota działa na wielu płaszczyznach, teza ta musi uwzględniać fakt, że Bitcoin jest projektem software'owym z niewielką liczbą niewybieralnych programistów mających dostęp do bazy kodowej projektu. Posiadacze Bitcoina polegają na niepisanej „umowie społecznej” z programistami, chociaż jej warunki nie są nigdzie zdefiniowane. Te niejednoznaczne procesy decyzyjne mogą tworzyć nierozwiązane zagrożenia w perspektywie średnio- i długoterminowej:

1. Jeśli Bitcoin będzie wymagał ulepszenia swojej podstawy kryptograficznej w perspektywie średnioterminowej, to kto zadecyduje o procesie zmian?
2. Czy w dłuższej perspektywie czasowej państwa oddadzą prowadzenie polityki pieniężnej sieci Bitcoin bez zarządzającej nią konstytucji?

Tradycyjny pieniądz fiat jest krytykowany za to, że stwarza niesprawiedliwe korzyści dla rządów, których waluta ma status waluty rezerwowej. Jeśli Stany Zjednoczone lub Chiny zdecydują się zdewaluować swoją walutę, każdy inny kraj posiadający rezerwy w USD lub RMB, traci siłę nabywczą bez żadnego procesu odwoławczego.

Aby wesprzeć tezę globalnego magazynu wartości, w której to państwa będą pewnego dnia przechowywać w swoich rezerwach kryptoaktywa, Decred zapewnia unikalny magazyn wartości, w którym posiadacze pieniądza otrzymują miejsce przy stole zarządzania, wraz z gwarancją tego, że nigdy nie zostanie on zepsuty.

#### Bez prawa głosu wyjście z systemu staje się groźbą dla efektu sieciowego

Bitcoin i Decred cechują się stałą podażą i dobrymi cechami solidnego pieniądza, ale na różny sposób motywują do lojalności. Podczas gdy trzymanie Bitcoina przynosi korzyści w postaci wzrostu wartości kapitału i posiadanie odpornego na inflację zasobu, trzymanie Decred zapewnia dodatkowe korzyści wynikające z posiadania głosu w procesie decyzyjnym całego ekosystemu.

Ekonomiści i naukowcy społeczni, tacy jak Albert Hirschman, badali wpływ głosu i wyjścia na lojalność. Jeśli adopcja kryptowalut w końcu dotrze do miliardów ludzi, to głosów i opinii będzie naprawdę wiele. Problem zarządzania w odniesieniu do kryptowalut musimy rozwiązać już teraz, tak, abyśmy mieli dostępny mechanizm rozwiązywania sporów za dwie dekady. Jeżeli Bitcoin oznacza solidne wyjście z inflacyjnych walut emitowanych przez rząd, Decred oznacza solidny pieniądz oferujący swojemu posiadaczowi głos.

Design Bitcoina jest kruchy, aby osiągnąc apolityczność, i nie przydziela głosu posiadaczom żetonów w procesie podejmowania decyzji. W przeciwieństwie do niego Decred sprawia, że proces podejmowania decyzji jest przejrzysty i ustala wysokie progi w celu utrzymania konsensusu społecznego, aby skoordynować zdolność adaptacji w dłuższej perspektywie, co jest korzystne dla utrzymania efektów sieciowych.

> **Podejściem Bitcoina do rozwiązywania konfliktów w swojej społeczności jest opuszczenie sieci przez ludzi z odmiennym zdaniem. Podejściem użytkowników Decred do tego samego problemu to kupienie więcej $DCR, aby mieć większy głos przy stole decyzyjnym.**

Podobnie jak tradycyjne firmy badają koncepcję wycieku, sieci krypto muszą badać jak podziały społeczności (and. *hard forks*) osłabiają ich efekty sieciowe. Kiedy dana grupa wychodzi z sieci krypto, pośrednio osłabia to wartość dla wszystkich pozostałych posiadaczy omawianych żetonów. Decred jest wyjątkowo odporny na podziały sieci, zarówno pod względem technicznym, jak i społecznym.

Z technicznego punktu widzenia Haon przeprowadził wspaniałą analizę tego, jak Decred jest bardziej odporny na podziały, niż sieci takie jak Bitcoin i Ethereum.

W dłuższej perspektywie czasowej to, co jeszcze bardziej wyróżnia sieć Decred, to jej odporność społeczna, oraz to, w jaki sposób tworzy ona behawioralne zachęty sprzyjające zachowaniu lojalności wobec sieci. Konkretnie mowa tu o designie projektu Decred polegającym na przyznaniu posiadaczom żetonów $DCR prawa głosu w sieci i przydzieleniu dostępu do rozwijającego się funduszu sieciowego (Skarbca), które są formą kosztu przełączenia się. Posiadacze żetonów $DCR mają zachętę do zachowania własności nad swoimi $DCR, ponieważ sprzedaż żetonu oznacza zrzeczenie się prawa do zarządzania ekosystemem i funduszem skarbowym. Można opuścić sieć, ale nie można zabrać ze sobą Skarbca. Posiadacze są zachęcani w sposób społeczny, jak i finansowy do zachowania lojalności wobec ekosystemu Decred.

### Premia finansowa za bezpieczeństwo i spokój ducha

Ludzie są skłonni płacić premię za bezpieczeństwo, jeśli chodzi o ochronę pieniędzy. Na poziomie makroekonomicznym to właśnie dlatego rządy trzymają swoje rezerwy oszczędnościowe w walutach obcych popartych największą ilością broni (obecnie dolar amerykański). Na poziomie mikroekonomicznym ten proces decyzyjny sprawia, że konsumenci przy zaciąganiu kredytów wybierają wyższe stopy procentowe o „stałej” wysokości, nawet jeśli zmienne stopy procentowe są tańsze. Zagwarantowanie przewidywalności i bezpieczeństwa tworzy wartość.

Badanie Uniwersytetu w York obejmujące lata 1950-2000 wykazało, że konsumenci w 90% przypadków finansowo wyszliby lepiej wybierając zmienne oprocentowanie, w porównaniu z oprocentowaniem stałym. Jednak często preferowana jest opcja „stała”, która generuje setki miliardów w globalnych dochodach dla banków.

> Stałe stopy procentowe są droższe, ale ludzie są skłonni płacić za przewidywalność i spokój ducha.

Jeśli kryptowaluty są pieniędzmi, na których istnienie pozwala technologia blockchain, muszą one zaspokoić nasze pierwotne potrzeby w zakresie zabezpieczenia naszych aktywów wartościowych. Zaufanie do kryptowalut zaczyna się od wytrzymałości ich łańcuchów na manipulacje. Techniczne bezpieczeństwo kryptowalut jest mierzone ich odpornością wobec prób ataku podwójnego wydatkowania (ang. *double-spending attack*). W tym wymiarze Decred jest niezwykle bezpieczny. Zubair Zia przeprowadził doskonałą analizę, która pokazuje, że gdy porównujemy równe z równym, atak na Decred jest ~22x bardziej kosztowny niż ten na sieć Bitcoin, i ~9x droższy niż atak na sieć Ethereum. Wraz z rozrostem sieci Decred potrzebuje ona jedynie ułamka kapitalizacji rynku Bitcoina, aby osiągnąć porównywalne do niego, lub większe bezpieczeństwo sieci.

> Prawdziwy flippening będzie miał miejsce, jeśli inna sieć wyprzedzi Bitcoin w kosztach przeprowadzenia ataku podwójnego wydatkowania. Sposób, w jaki zaprojektowany został Decred, daje mu na to realne szanse.

Zmiana zachowania wymagana do przejścia z walut wspieranych przez rząd na nierządowe oprogramowanie jako środek przechowania wartości wymaga ogromnego aktu zaufania. Kryptowaluty ułatwiają zdobycie tego zaufania poprzez zapewnienie bezpieczeństwa ekonomicznego (ochrona przed dewaluacją) i bezpieczeństwa technologicznego (ochrona księgi na łańcuchu blokowym). Decred jest kandydatem na obu tych frontach.

### Przyszłość pod znakiem byka

Decred posiada solidną techniczną, finansową i ekonomiczną podstawę w konstrukcji swojego protokołu, a także odporną i trwałą strukturę społeczną. Składniki te harmonijnie współdziałają w celu wspierania bezpiecznego, inkluzywnego i adaptacyjnego ekosystemu. Projekt protokołu Decred wykazuje się niezwykłą dalekowzrocznością, która może odegrać ważną rolę w porównaniu z innymi kryptowalutami.

Bitcoin rozwiązuje problemy z pieniądzem fiat, które nie są widoczne gołym okiem, ale z czasem staną się powszechne. Decred z kolei odnosi się do ograniczeń projektowych Bitcoina, które nie są widoczne dzisiaj, ale z czasem mogą wyjść na światło dzienne.

**Podziękowania:** Chciałbym podziękować Haonowi, Permabull Nino, Checkmate i Jonathanowi Zeppettiniemu (aka jzbz) za swój wkład i wskazówki odnośnie wcześniejszych szkiców tego artykułu.

**Disclaimer:** Artykuł ten przeznaczony jest dla celów informacyjnych i nie stanowi profesjonalnej porady inwestycyjnej.

--------------------------------------------

Tekst w oryginalnej publikacji ukazał się na https://medium.com/@Ammarooni/decred-an-alternative-contender-a3547a014745 5 października 2019 r.

Tłumaczenie aut. @kozel.
